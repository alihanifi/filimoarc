# فصل اول

همانطور که در مقدمه ذکر شد، از این پس نام سامانۀ مدنظر، فیلم‌پلاس خواهد بود و در ادامه از همین کلمه استفاده خواهد شد. به‌طور کلی سامانۀ فیلم‌پلاس، یک سیستم تحت وب است که می‌توان با ورود به آن، فیلم و یا سریال‌های مدنظر را مشاهده نمود. همچنین قابلیت خرید اشتراک برای نمایش فیلم‌های خاص وجود دارد که کاربران باید آن را خریداری نمایند. از سوی دیگر، ذینفعان می‌توانند با ورود به سامانۀ فیلم‌پلاس، آثار خود را آپلود نموده و پس از تایید مدیران و همچنین بستن قرارداد پخش، از درآمد حاصله بهره‌مند گردند.
برای طراحی و توسعۀ سامانۀ فیلم‌پلاس، ابتدا باید کارکردهای آن را شناخت. باتوجه به آنچه سایر رقبا ارائه می‌دهند، قابلیت‌های استاندارد فیلم‌پلاس، عبارتست از:

1. مدیریت کاربران: شامل ماژول‌های مدیریت ورود و یا خروج کاربران و همچنین ثبت‌نام کاربران جدید.
2. مدیریت اشتراک: شامل ماژول‌های پرداخت بانک، ارائۀ اشتراک به کاربران و محاسبات مرتبط با آن.
3. مدیریت ذینفعان: شامل ماژول‌های آمار و گزارشات مربوط به نمایندگان و دارندگان حقوق آثار هنری و همچنین مدیریت قراردادها جهت نمایش آثار در فیلم‌پلاس.
4. مدیریت کارکنان: شامل ماژول‌های گزارش‌گیری و تعیین دسترسی و هدایت کارکنان و همچنین ماژول مدیریت محتوای آثار و همچنین مطالب مربوطه و مدیریت نظرات کاربران.
5. مدیریت منابع: شامل ماژول‌های گزارش‌گیری از منابع سخت‌افزاری و امنیتی جهت حفظ وضعیت مناسب برای کاربران و ذینفعان.

## محدوده

معماری پیشنهادی در این مستند، جهت تشریح یک سامانۀ VOD بکار رفته و بر معماری کلی و تکنولوژی‌ها و ابزارهای مورد استفاده برای توسعه و نگهداری آن تاثیر خواهد داشت. منظور از سامانۀ VOD، سیستمی شامل نمایش فیلم و ویدئو به‌صورت آنلاین و ارائۀ خدمات مرتبط با آن است.

## اهداف

هدف اصلی این مستند، ارائۀ یک معماری یکپارچه جهت توسعه و نگهداری یک سامانۀ VOD به‌نام فیلم‌پلاس است. همچنین این مستند در پی معرفی نماهای مختلف و جنبه‌های کیفی مرتبط با سیستم‌های VOD است.

## محدودیت‌ها

### نیازمندی‌های کارکردی

نیازمندی‌های کارکردی سامانۀ فیلم‌پلاس را می‌توان به‌صورت نمودار کاربری ارائه شده در شکل (1) نمایش داد که در آن سعی شده است تا موارد کاربری اصلی نمایش داده شود و برای درک بهتر و عدم ایجاد پیچیدگی، از ورود به جزئیات پرهیز شده است. مثلاً گزارش‌گیری، یکی از پایه‌ای‌ترین موارد کاربری برای کاربران ارشد و معمولی است، اما برای جلوگیری از ازدحام ترسیم نشده است. در جدول (1) موارد کاربری تشریح شده‌اند.

![جدول(1): موارد کاربری سامانۀ فیلم‌پلاس](https://github.com/alihanifi/filmplusarc/blob/main/images/Use%20Case%20Table.jpg)

همچنین می‌توان میان موارد کاربری که در این شکل نشان داده شده، روابط گسترش  یا دربرگیری  بیشتری را معرفی کرد که از رسم آن‌ها نیز خودداری شده است. کنشگرهای اصلی این سیستم عبارتند از:
1. کاربر ارشد: به کاربرانی که فعالیت‌های حساس سیستمی را برعهده دارند، کاربر ارشد اطلاق می‌شود. کاربر حسابداری، کاربر امنیت و کاربر مدیریت جزء این دسته حساب می‌شوند.
2. کاربر محتوا: به کاربرانی که فعالیت‌های دارای حساسیت کمتر مانند مدیریت نظرات، تولید محتوا و بررسی اطلاعات مرتبط با فیلم‌ها را برعهده دارند، کاربر محتوا گفته می‌شود.
3. ذینفع: به کاربرانی که اثر هنری خلق نموده و یا نمایندۀ قانونی خالق اثر بوده و مایل به نمایش آن در سامانۀ فیلم‌پلاس هستند، ذینفع گفته می‌شود.
4. مشتری: به کاربر نهایی، یعنی شخصی که در ازای دریافت خدمات نمایش آثار هنری مبلغی را پرداخت کند، مشتری گفته می‌شود.

![شکل (1): نمودار مورد کاربری سامانۀ فیلم‌پلاس](https://github.com/alihanifi/filmplusarc/blob/main/images/Component%20Diagram.jpg)


### نیازمندی‌های غیرکارکردی
نیازمندی‌های غیرکارکردی سامانۀ فیلم‌پلاس را می‌توان به‌صورت خلاصه در قالب موارد زیر خلاصه کرد:

* سیستم باید همواره در دسترس باشد؛ به عبارت دیگر دسترسی‌پذیری آن باید بسیار بالا (بیش از 99%) باشد چون کاربران زیادی به این سیستم مراجعه نموده و لذا باید درخواست همۀ آن‌ها برآورده شود.
* پخش ویدئو باید روان و بدون وقفه باشد؛ یعنی ویدئوها بدون وجود لَگ پخش شوند.
* قابلیت اطمینان سامانه بالا باشد؛ هیچ دادۀ کاربری و یا ویدئوی آپلود شده در سامانه نباید از دست برود و به عبارت دیگر قابلیت اطمینان سامانه بسیار بالا (100%) باشد.
